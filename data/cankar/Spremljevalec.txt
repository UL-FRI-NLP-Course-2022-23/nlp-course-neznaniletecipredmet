Greh je ležal težko na moji duši, težji od samega sivega neba, ki je zamolklo tiščalo na zemljo. »Saj nisi nikogar ubil!« me je tolažil izkušnjavec. Nikar! Ogoljufano zaupanje, opljuvana ljubezen — kaj ni to uboj? Brezsrčen, zahrbten uboj, hladno premišljen, po tihotapsko storjen? Stala je pred menoj z rosnimi očmi. »Kdaj se vrneš?«; »Jutri ... ali vsaj pojutrišnjem!« Vedel pa sem v tistem trenutku, ob tistem zadnjem judeževem poljubu, da se ne vrnem več. Naskrivaj, strahopetno in mevžasto sem zavrgel njeno ljubezen, jo zavrgel brez usmiljenja, kakor da bi pljusknil kozarec vode v pesek. Vedel sem, da bo čakala, da bo ovenčala mojo izbo kakor za poročni dan. Cvetice bodo ovenele. Čez teden dni bo pisala, s tisto svojo ljubo šolsko, pokončno pisavo. Nobenega očkanja ne bo v pismu, nobene žal besede, še prošnja komaj. Le vprašala bo, če morda nisem zdrav, ali če mi je morda perila zmanjkalo. Čez teden dni pride drugo pismo, natanko prvemu enako; še potožila ne bo, da ji nisem odgovoril. Hkrati bo poslala sveženj perila in kravat, zraven pa še malo rozinovo potico, ki jo je bila spekla zame. Šele v tretjem pismu bo narahlo povedala, da se boji zame in bo vprašala, kod da hodim tako dolgo in če sem morda jezen nanjo. Tudi temu pismu ne bom odgovoril, jaz ne, ki imam načela ... Da bi vsaj vzkriknila, vsaj naglas zajokala! ... Za božič mi bo poslala smrekovo vejico z drevesca, na vejici bo pismo, ki ga ne bom odprl ... Kaj ni to zavraten, brezčasten umor? »Čemu se trapiš? Tako počno tudi drugi!« Nikar, izkušnjavec! Tvoja beseda le pomeni, da ni ena sama žival na svetu! — Kako se preliva po vsej tej široki cesti luža v lužo, greh v greh! Še za eno samo stopinjo ni več belega kamna! — Sedel sem za mizo, ves čemeren, ker so se motale misli kakor muhe v pajčevini, črne in nemočne. Okrenil sem se osoren. »Čaja mi prinesi!« Vedel sem, da nima ne čaja, ne ruma, ne cukra in da bi mi ga bila prinesla že zdavnaj, če bi bilo na svetu mogoče. Šla je molče. Stresal me je srd, tisti ogabni srd, ki išče, kako da bi se izbrizgnil v zlato posodo. Zalučal sem pero ob tla, begal po izbi, oči razpaljene, kletev v srcu in v ustih. Prinesla je skodelico čaja; blago in opojno jo zadišalo po vsej izbi, kakor po sami ljubezni, dobrote polni. Gledala me je naravnost s širokimi, svetlimi očmi in smehljala se je. Milost božja, da bi vsaj še enkrat videl ta smehljaj! »Prinesla sem ti!« »Kod pa si beračila? Sama izpij ... ne maram!« Še je stala na pragu, še se je smehljala. »Pojdi!« Roka se je vzdignila sama, da bi udarila po skodelici in po tistem smehljajočem obrazu, udarila s trdo pestjo. »Pojdi!« Šla je brez solze in brez besede. — Spomini se vijo kvišku, gosti in črni kakor Kajnov dar, legajo na zemljo težki in neblagoslovljeni, da vene trava. Kam drži Kajnova pot? Naj gre kamorkoli, svojemu grehu ne uide. — Cesta je bila pusta in blatna, od nizkega neba je začelo rositi. Tu pa tam je zaštrlela v meglo visoka črna jagned, molče očitajoč spomin ob grobu. Spreletela me je grenka bridkost. »Saj ta njiva ni bila zato zorana in obdelana, da bi jo do kraja prepregla osat in ljuljka pod mrkim nebom; zorana je bila, da bi rasla na nji žlahtna pšenica pod božjim soncem!« Zaslišal sem za seboj korake, v blatu cmokajoče. Došel me je mlad fant. Ves premočen je bil in oškropljen, tudi očitno truden, ker se je držal sključeno ter se pozibaval v bokih; toda oči so se mu smejale in iz rosnih lic jo sijala verna mladost. »Kam pa?« sem ga vprašal. »Ne daleč! Samo še tri ure hoda je ... kvečjemu štiri!« »Samo? Pa te nič ni strah?« Zasmejal se je in se začudil. »Čemu bi me bilo strah? Saj je lepa pot; po blatu hodi človek kakor po žametu!« »Premočen si do kože, dežnika pa nimaš, še suknje ne!« »Počemu bi mi dežnik in suknja? Naj lije; saj vem, da sije sonce nad temi oblaki!« Zgrabilo me je za srce, sam ne vem kaj. »Ali študiraš v mestu?« »Študiram.« »Kako se ti godi?« »Dobro. Kadar nimam kruha, pomislim, da ga je zadosti na svetu in da ga dosežem nazadnje tudi sam.« »Tako trdno veruješ, da ga dosežeš?« »Pa če ga ne! Trdno bom zmerom veroval, da ga dosežem ... in to je vseeno!« »Blago ravnajo ljudje s teboj, da so ti dali tako vero!« »Nič ne ravnajo blago z menoj! Že so me zmerjali in tepli in v kot suvali! Pa kaj tisto! V kotu enega očesa je vendarle nekaj prijaznosti. Vsi ljudje so ljubeznivi in vseh je človek vesel, če jih po svoje pogleda!« »Ali ti nikoli niso delali krivice?« »Kaj je krivica?« »Ali ti sam še nikogar nisi žalil ... tako žalil, da bi nosil greh s seboj, tisto malo kladivce poleg srca?« Strmel je vame s sijajnimi očmi in ni razumel. »Čemu da bi koga žalil? Kaj je greh?« Takrat sem ga pogledal in sem ga spoznal. Njega bednega, samotnega, nikoli trudnega, nikoli omahujočega, zmerom vernega ... Kam greš? Kam se ti mudi? Ne zapusti me, ti moja mladost! Pri meni ostani, daj mi zaupanja, ljubezni mi daj! — 