Bila sta oče in mati, ki sta imela tri hčere. Nesreča pa je hotela, da se jim ni približal niti jeden ženin. To je močno jezilo mater; oče pa je klel: »Čem jih omožiti, če jih imam dati samemu hudiču!« Lucifer je bil koj pripravljen da ugrabi tri duše. Računil pa je na žensko radovednost. Kakor kak grof pride k očetu te ga zaprosi za staršo hčer. Z velikim veseljem mu jo da, češ: če je ne dam takemu gospodu komu pak?! Hudič jo pelje v neki navidezen grad ter ji reče : »Drugega opravila nimaš kakor, da nosiš iz sobe v sobo tole zlato jabelko; v dvanajsto sobo pa ne smeš pogledati!« Ona vzame zlato jabelko ter leta po gradu iz sobe v sobo. Pride do vrat dvanajste sobe. Tu postoji ter si misli: »Kaj bi neki bilo, če tudi pogledam ? Do sedaj je bila vsaka soba lepša in kdo ve kaj je še-le v tej ?!"« Radovednost jo premaga, odpre in zagleda pekel, kako hudiči mučijo uboge duše: jabelko pa jej pade v pekel, kjer je zgorelo. Vsa zmočena zapre vrata ter teče proč. Sreča jo njen mož — — lucifer. »Kje je jabelko?« — zaupije ter pahne še njo v peklensko brezno. Na to se napravi lucifer k očetu, kateremu laže: »Moji ženi je silno dolgočasno; pustite z mano vašo drugo hčer, dobro se ji bo godilo. Oče dovoli. Ali jednaka usoda jo je doletela kakor staršo njeno sestro. Pogledala je v pekel, kamor jej pade zlato jabelko. Notri zagleda tudi svojo sestro, ki jej pravi: »Gorje nama sestrica, v peklu sve, od kjer ni rešitve!« Hudič prileti ter pahne še njo v pekel, ker ni imela več zlatega jabelka. Lucifer se napoti v tretje do očeta Reče mu: »Kjer sta že dve, naj bo še tretja! Dovolite, da odpeljem še najmlajšo hčer; se malo poveselimo, ker nas bo lepa družba!« Hudič odpelje tako še najmlajšo hčer, ki je bila pa bolj zvita, kakor si je hudič mislil. Ko jej da zlalo jabelko in jej prepove, da ne sme pogledati v dvanajsto sobo, misli si: »Že vem kaj storim. Jabelko zavežem v predpasnik, da mi ne odleti: ker pa ne vidim tu mojih sester — že ni vse v redu. Moram pogledati!« Gre ter odpre kar naravnost dvanajsto sobo, kjer se ji pokaže strašan pogled: sestri njeni sta v peklenskem breznu. Obe upijete: »Oh sestrica, reši naji, reši, ker imaš še tisto nesrečno zlato jabelko!« Ona pa jima reče: »Samo potrpita malo, pa vaji rešim!« Ko pride lucifer domu, praša jo koj, ali ima še zlato jabelko. Ona mu ga pomoli pred nos — in lucifer si od jeze odgrizne spodnjo ustnico. Nekega dne vzame velik koš, gre v pekel po jedno sestro ter jo pokrije v košu. Ko pride hudič domu reče mu: »Nesi, nesi našim doma ta-le dar! Kar zadeni in ne gledaj, kaj jim darujem; možje naj ne bodo preveč radovedni. Če bi pa hotel pogledati, koj bom za tabo: ti že zakričim : vidim vidim!« S tem je poučila tudi sestro v košu, kaj in kako naj bi rekla, če bi hotel hudič pokukati v koš. Lucifer zadene koš na hrbet ter nese proti hiši nesrečnih — — ukletih hčera. Potil je res krvav pot, ker nesel je babo v košu. Ko pride do hišnega praga, zvrne kar koš v hišo ter hiti proti domu. Čez nekaj dnij mu napravi še jeden koš 'daril' za svoje stariše, katera nese hudič prevarjenim starišem. Bil je sicer malo nejevoljen, a kaj: babo je treba ubogati! In tako je nesel ter rešil iz pekla sam hudič že dve sestri. Nekega dne pa mu reče najmlajša žena njegova: »Ti, potem ko se povrneš, dobiš zunaj v veži še jeden koš daril za stariše moje. Bodi tako dober in nesi. Pa ne bodi radoveden veš — saj je tako in tako v zadnje!« Hudič se je malo jezil, vendar ne reče nič ter otide. Medtem pa napravi nekako ženo iz slame, obleče ji svojo obleko ter jo postavi pred peč. V peči zakuri ogenj, a slamnati ženi da v roko lopato češ: da ona potika v peč. Sama pa gre v koš ter se pogrne. Čez nekoliko časa pride lucifer domu, zadene koš ter de proti slamnati ženi: »Sedaj grem da veš!« Po poti pa je bil silno radoveden, kaj neki nosi toliko na dom. Že hoče vzeti koš z ramena, kar zavpije v košu: »Vidim vidim!« — »Če vidiš pa vidi!« — misli si lucifer ter teče dalje. Mislil je, da ga le žena zalezuje. Pride do hiše, vrže koš v hišo ter teče domu. Doma pa je slamnata žena še vedno potikala v peč. Reče jej: »Nesel sem, veš, a upam, da v zadnje!« Slamnata žena le molči. »No, si li jezna, ka - li?« — de jej ter jo hoče malo poriniti, a začuti šum — slame. Še-le sedaj zapazi lucifer veliko prevaro! Pograbi slamnato babo ter jo porine v peč; teče v pekel, kjer tudi starših dveh sester ni bilo več. Na to pa leti v njih hišo, katero so pa vso prekadili in preškropili z blagoslovom; na vsakaterih vratih je bilo zapisano sveto sladko ime Jezusovo', — in hudič je izgubil vso moč do tiste hiše. Jezno udari ob vogel, da se podere pol hiše. Tako, vidite, je hudič zvabil v pekel tri uklete hčere, a jih znosil zopet v košu na njih dom. In vsega tega bi ne bilo potreba, da ni bilo očetove -- kletve.