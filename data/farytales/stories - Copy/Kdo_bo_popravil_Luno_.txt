— Zvečerilo se je in Sanja je morala v posteljo. K sebi je stisnila Mihca in Nino, dvojčka iz cunj, ki sta ji vsak večer pomagala zaspati. Mamica in očka sta ugasila luč in ji zaželela lahko noč. Potem so vsi trije, Sanja, Mihec in Nina, pogledali skozi okno v temno noč. — »Joj,« je vzkliknila Sanja, »danes pa pol lune manjka! Poglejta!« »Res,« je rekel Mihec, »luna je vendar okrogla!« Nina je pokimala. Ker je bil Mihec njen dvojček, sta vedno mislila eno in isto. »Kaj naj storimo?« Sanji je šlo na kar na jok, in če ne bi bilo navihanega Mihca, bi bila zjutraj njena postelja mokra od solz. »Luna mora biti velika in okrogla, da lahko kuka v postelje vseh otrok in gleda, ali pridno spijo,« je sedaj rekla še Nina. »Torej jo moramo najti in popraviti.« »Ampak, kako?« se je začudila Sanja. »Najbrž,« se je domislil prebrisani Mihec, »aha, najbrž jo je nekdo odrezal in jo odnesel s seboj.« »Si pa res smešen,« je na Sanjina lička že silil smehec, »kaj pa naj počne s polovico Lune?« Zamislil se je in nekaj časa molčal. »Že vem, že vem,« je nenadoma zažlobudral s svojimi narisanimi ustki, »hotel je, da bi mu Luna svetila doma. Odrezal jo je velik kos in jo odnesel s seboj.« »Kaj misliš,« je žalostno vprašala Nina, »jo bo vrnil?«. »O ne, ne bo je,« je rekla Sanja, »sami jo moramo poiskat.« »Sami je ne bomo našli. Poklicali bomo raje možičke popravljavčke. Vse izgubljene igrače ponoči najdejo, razmetane pospravijo in polomljene popravijo.« »Misliš, da res lahko najdejo in popravijo tudi Luno?« »Seveda,« je bil Mihec prepričan, »našli jo bodo, saj je svetla,« »In popravili tudi,« je brž rekla še Nina, »saj imajo kladivca in žebljičke.« »In kako jih bomo poklicali?« je zaskrbelo Sanjo. »To pusti nama. Igračam pomagajo, zato tudi samo igrače ubogajo,« sta ji povedala dvojčka iz cunj. »Le mirno spi, boš videla, da bo Luna spet velika in okrogla!« — Čez nekaj dni se je Sanja spomnila na Luno. Pred spanjem se je Sanja spomnila na Luno. Pred spanjem je pogledala skozi okno v temno noč. Luna je bila spet velika in okrogla.