Neki kupec je imel nekdaj tri krasne hčere, a najmlajša je bila njegov pravi srček, kakor je že taka navada, kjer je v družini po več otrok. Ko se je kupec opravljal nekoč v glavno mesto tiste dežele, uprašal je svoje hčerke kaj bi si želele, da jim prinese. Najstarejša si je izvolila dragoceno in krasno obleko, kakoršne še ni imela nobena deklica v tistem kraju; prav tako si je izvolila srednja hči dragocen lišp. Najmlajša pa, ki je posebno rada vrtnarila de očetu; »Slišala in brala sem o nekem gradu tam blizu glavnega mesta, v katerem neko drevo prekrasno žvižga in poje. Tri cepiče bi si želela od onega čudapolnega drevesa; požlahtniti hočem jeden najdražji mi drev na svojem vrtu.« Kupec je odšel. V glavnem mestu je imel mnogo kupčijskih opravil, kakor sploh bogati trgovci, o čemur pa mi ne urnemo mnogo. Nakupil je že obleko in lišp za starejši hčeri, a na najmlajšo bi bil kmalu pozabil. Pobaral (poprašal) je po onem čudnem gradu in še čudapolnejšem drevesu, a komaj je izvedel zanj. No slišal je tudi, da leži pod drevesom neki grozno hud medved, ki varuje grad in drevo ter silno renči, če se kdo približa. Ali kupec se tega ni prestrašil, saj stori vse le za svojega otroka. Prišel je pod grad, a z največjo muko prileze na zidovje. V tem hipu je že pri njem medved, ki ga pobara, po kaj je neki prišel v grad. Kupec pove, da bi rad dobil tri cepiče od tistega prečudnega drevesa, ki krasno poje in žvižga. Medved pa mu de: »Ako mi izpolniš, kar te bom prosil, dam ti jih jaz, da bode lahko zadovoljna hčerka tvoja.« Kupec odgovori: »Ako mi je le mogoče, izpolnim ti prav od srca vsako željo.« Na to de medved: »Mogoče ti je! Ali mi izpolniš torej jedno samo željo?« Kupec se premišlja, omaguje, a naposled vendar reče: »Naj bo, kakor Bog hoče, izpolnim!« Medved gre, a vrne se kmalu s tremi cepiči ter reče: »Danes tri leta pridem po tvojo najmlajšo hčer; bode mi pridruga.« Kupec je postal bled kakor zid, a ugovarjati ni mogel in se ni upal. Odšel je z žalostno dušo proti domu. Hčerke so bilel vesele svojih darov. Najbolj vesela je bila najmlajša hči, kajti tudi njej je izpolnil oče vroče želje. Požlahtnila je z onimi cepiči svoje drevo, ki je že ob letu tako krasno pelo in žvižgalo, da so ga hodili poslušat ljudje od blizu in od daleč. Kupec je že skoro pozabil na medveda, hčere pa niso vedele o njem, ker ni jim povedal tega. Nekega dne pridrdra pred kupčevo hišo krasna kočija vsa od rodnega (suhega, pristnega) zlata. Kupec se je silno prestrašil, da se je zgrozil (zgrudil se je vsled strahu) na tla, kajti spomnil se je, da je ta dan triletna obletnica. Njegov služabnik teče ven, da bi pomagal prišlecu iz kočije. Toda kočijaž mu veli poklicati gospodarja in dostavi, da ga kliče neki gospod, ki pa ne more iz kočije. Gospodar pride, odpre vratica in vidi medveda, ki mu moli taco v pozdrav. Medved mu reče: »Prišel sem po svojo ženo; pripelji mi jo, ali pa te raztrgam, da ne bode ne sluha ne duha za teboj!« Kupec gre v hišo, a pripelje najstaršo, ki se je branila na vse kriplje (na vso moč). No medved je ni niti pogledal, le grdo je pogledal trepetajočega kupca. Prav tako se je dogodilo s srednjo hčerko, tako da je moral privesti najmlajšo hčer, ki se pa ni branila. Sedla je k medvedu v voz in oddirjali so po bliskovo proti začaranemu gradu. Medved se je spremenil za hip v prekrasnega mladeniča, ki je objel in poljubil lepo kupčevo hčer rekoč: »Nisem jaz medved, kralj sem, toda silno nesrečen, kajti začaran sem z gradom vred. Toda upam, da me rešiš ti. Deni glavo na mojo ramo in ne treni ne z glavo ne z očesom, čeprav boš videla strašne prikazni. Videla boš grozovite pošasti, ki te bodo strašile, kakor bi te hotele požreti; toda ne boj se jih, ker ne smejo ti zakriviti niti lasu; kače bodo na videz lezle krog tebe, sikale ti bodo v obraz, a ne straši se, ker ne smejo in ne morejo ti škodovati: gore se bodo posipale na tvojo glavo in nad glavo bodo viseli mlinski kamni na niti, toda vse to bode le navidezno delo hudobnih duhov, da bi se ti prestrašila ter pobegnila iz kočije — s tem pa pogubiš mene. Z glavo ne treni nikamor, sicer se bodeš še bolj bala. Ko se pa pripeljemo v grad, slišala bodeš krasno godbo, ki bode še bolj nevarna kakor vse prejšnje prikazni, ker hudi duhovi te bodo hoteli z godbo omamiti in pridobiti. Ako me bodeš pa ubogala ter z glavo in z očmi ne kreneš nikamor, upati smem da osrečiš mene in — sebe.« Obljubila mu je, da bode stanovitna ter da hoče rešiti svojega krasnega ženina. Kakor ji je povedal, tako se je zgodilo. Veliko strahu je prestala, toda hrabro se je držala poleg medveda, ki jo je osrčeval s svojimi pogledi. V gradu pa je igrala neka godba, kakoršne še ni slišala v svojem življenju. Ali tudi to je prebila. H kočiji sta ji prišle molče naproti dve ženi, prijele sta jo vsaka za jedno roko ter molče odvedle v grad, kjer sta ji odkazale več prekrasnih sob. Vse je bilo silno lepo, kakor je slišala praviti v starih pravljicah, ali bilo je vse mrtvo in brez življenja. Po vrtih, po travi in hodnikih, spali so vojaki in konji. Medved je ležal po dnevu pod tistim čudodelnim drevesom, po noči pa je prihajal v grad; hojeval je skozi sobo, v kateri je ležala njegova nevesta; poljubil jo je vsakega večera ter odšel počivat v bližjo sobo. Tako je bilo cele tri mesece. Nevesti je začelo biti to življenje pusto in dolgočasno. In to ni čudno, ker ni imela nikakega dela, knjig ni bilo, a oni dve ženi molčale ste, kakor da bi bile mutaste. Zato de nekega večera medvedu: »Rada bi šla malo na vrt; ali smem in kdo bi mi pokazal pot?« On pa ji pove, da jo bodete vodile po vrtu njeni dve nemi služabnici. In tako se je tudi zgodilo. Vrt je bil silno velik in zelo lep. Blizu pojočega drevesa pa je bila krasna utica, polna lepih knjig. Zelo jih je bila vesela; vsak dan je imela ž njimi veliko veselje. Po devetih mesecih prejme v roko neko zelo zaprašeno a debelo knjigo. V tisti knjigi je bila popisana usoda zakletega gradu. In ta povest jo je tako zanimala, da ni zapazila kako se med tem časom vse okoli nje oživlja in preraja. Proti koncu povesti obude se tudi vojaki, ki začno čistiti svoje konje in brusiti meče, kakor bi se pripravljali na boj. Konec povesti pa jo tako razburi, da vsa razmišljena in preplašana leti v sobo svojo. Ali pot ji prestriže medved, kateremu odpade zakleta koža, a krasni kraljevič objame srečno svojo nevesto. Godba je začela igrati same vesele poskočnice — in ples je res bil še tisti večer v kraljevem gradu, kamor so bili povabljeni vsi imenitniki iz mesta. Veseli so bili zaroke rešenega kralja, ki je toliko let začaran varoval v medvedji podobi čudodejno pojoče drevo. — In tega dogodka radovala se je vsa dežela! Čez nekaj časa posetita očeta kupca. Vesel je bil stari mož sreče svoje hčerke. Starejši dve sestri pa ste si ustnici odgrizli od same jeze in nevošljivosti in zdihovale ste vsaka sama za-se da ni nikdo slišal: »Oh, zakaj nisem šla takrat z medvedom! Prav mi stoji!«