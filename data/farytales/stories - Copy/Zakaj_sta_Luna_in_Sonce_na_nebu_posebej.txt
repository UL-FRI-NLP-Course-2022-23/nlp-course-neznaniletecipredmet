Luna in Sonce sta se pred mnogimi mnogimi leti zaljubila do konic svojih žarkov. Tako močno sta se zaljubila, da nista več zdržala drug brez drugega, in odločila sta se, da se ne bosta nikoli ločila. To pa je pomenilo spremembo tudi za Zemljo in njene prebivalce. Tam, kjer sta sijala, je bilo toplo in svetlo in ljudje so bili srečni, ko pa sta se oddaljila, se je stemnilo. Ljudje pa so se teme bali, saj niso v njej ničesar videli. Tipaje so iskali pot domov in se kakor slepi zaletavali drug v drugega. Brrrr! Veste, kako grozljivo je, če nenadoma naletiš na nekaj čudnega, in koliko časa je potrebno, da ugotoviš, kaj si v resnici otipal!? Ne veš, ali je tisto, česar si se dotaknil, narobe obrnjen lonec ali pleša popolnega neznan¬ca. In ne veš, ali se je tvoja jopica zataknila za vejo drevesa ob poti ali pa jo je nekdo nalašč zgrabil. Zato si nekateri ljudje niso upali nikamor več. Stiskali so se ob zidu in razprtih oči čakali na svetlobo. Čisto potiho so smrkali v rokav. Sonce in Luna sta kmalu opazila, da je na Zemlji nekaj narobe in prestrašeni ljudje so se jima zasmilili. Zato je Luna rekla Soncu: »Veš, dragi,ni prav, da misliva le nase in na to, kako lepo nama je skupaj. Uboge ljudi je strah!« »Prav imaš,« je reklo sonce, »poskrbeti morava zanje.« »Kaj pa naj narediva?« je vprašala Luna. Sonce je dolgo molčalo, potem je nežno objelo sopotnico, jo poljubilo in ji zašepetalo: »Svetiti morava tako, da na Zemlji nikoli ne bo čisto temno.« »Kako pa naj to storiva?« je hotela vedeti Luna. »Žarek za žarkom se bova odmikala drug od drugega, dokler nama s svetlobo ne bo uspelo zaobjeti vse Zemlje.« »Ampak to pomeni, da ne bova več skupaj!« je zajokala luna. »Saj ne moreva biti srečna, če so drugi zaradi tega žalostni!« je resno odvrnilo Sonce. Odmikala sta se in odmikala, nič več se nista mogla videti, le še njuni žarki so se narahlo dotikali in nazadnje jima je s svetlobo uspelo zaobjeti zemljo. Tam, kjer je svetila Luna, je bila svetloba nežna - delati se ni dalo, a pot do svojega doma in postelje je vsakdo zlahka našel. Sonce pa je svetilo močno, zato so ob njegovi svetlobi ljudje delali na polju, v gozdu ali doma. Sonce in Luna sta tako drug za drugim potovala prek neba: ko je svetilo Sonce, je bil dan, in ko je svetila Luna, je bila noč. Ljudem je bilo spet dobro pri duši in zato so jima bili hvaležni. Sonce in Luna pa sta se neznansko pogrešala. Od daleč sta se pozdravljala, si vzklikala in pošiljala žareče poljubčke ter nadaljevala vsak svojo pot, v mislih pa ostajala skupaj. Luna je čedalje težje prenašala, da je smela Sonce opazovati le od daleč, zato je mrzlično tuhtala, kako bi se znova srečala z njim. Tako se je zamislila, da se je spotaknila ob oblak: »Že vem,« je veselo vzkliknila, »delala se bom, da sem se hudo udarila in da se težko premikam!« ln Luna se je začela tako počasi motoviliti, da jo je Sonce kmalu dohitelo in jo vroče objelo. Malce sta se ljubkovala in takoj jima je bilo lažje. Nič več jima ni bilo tako hudo, ko sta morala narazen in spet sta svetila vsak na svoji polovici zemlje. A Luni se je čez čas znova stožilo po Soncu. Zamišljeno se je praskala po srebrnem trebuščku in tuhtala, kaj naj si tokrat izmisli. Že vem, si je rekla, shujšati moram! Stekla je čez nebo in zaso¬pihana ujela dragega. Soncu je z žarki nagajivo prekrila oči in veselo vprašala: »Kdo je?« »Luna!« se je srečno zasmejalo Sonce. ln tako sta bila zaljubljenca spet skupaj. Ampak, ojojoj - spodaj na zemlji je zaradi podobnih Luninih izmišljotin nastala prava zmešnjava! Ljudje niso nikoli vedeli, kdaj bo svetlo in kdaj jih bo zagrnila tema. »Tako pa spet ne gre!« so se jezili. In nekega dne, ko sta bila Sonce in Luna spet hkrati na nebu, so se zbrali in ju poklicali. Sonce in Luna sta se rahlo zardela spustila niže. »Takole,« so rekli ljudje, »zelo radi vaju imamo in vemo, da ne moreta biti ves čas narazen. Hudo je le to, da nas tema zagrne nenadoma in nikoli ne vemo, koliko časa bo trajala. Zato vaju prosimo, da določimo, kdaj bosta imela zmenke. Tako bomo tudi mi vedeli, kdaj naj delamo in kdaj naj ostanemo doma.« Kar nekaj mesecev so ljudje in Sonce računali in se dogovarjali - ter nazadnje sestavili urnik, pravšnji za vse. Lune pa ves ta čas ni bilo na spregled. Ko se je končno prikazala, je pripeljala s seboj roj zvezdic - Sonce je postalo očka! Od takrat se Luna in Sonce skušata držati dogovorjenega urnika. No ja, bolj ali manj. Ampak kadar sta skupaj, polovice Zemlje ne zagrne črna tema, saj svetijo namesto njiju zvezde, njuni otroci. Morda ste opazili, da se Luna vsak mesec zredi in shujša. To ni zato, ker bi preveč jedla, temveč - no, vsak mesec preštejte zvezde in zvezdice, pa boste videli, da je zmeraj kakšna nova na nebu. Če pa jih bo kdaj manj, kot ste vajeni, se ne čudite, tudi zvezde gredo rade na potep.