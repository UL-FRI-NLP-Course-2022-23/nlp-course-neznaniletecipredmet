Pred mnogimi mnogimi leti je v neki vasi živela deklica Sonja. Imela je čudovite svetlo modre oči, ki so bile nekaj posebnega. Če jih je Sonja priprla in postrani pogledala skozi trepalnice, je videla nekaj, česar ni videl nihče drug. Na drugem koncu vasi je živel starec. Sonja se je ogibala njegove hiše, pa tudi vaščani niso imeli radi opraviti z njim. Starec je največkrat sedel na klopi pred hišo in rezbaril. Če si šel mimo, je glasno zagodel v tvojo smer - kot da bi te ošte¬val. Lepega dne pa starca ni bilo več na klopi. In ker ga tudi naslednje dni ni bilo na spregled, Sonji radovednost ni dala miru. Splazila se je do okna in pokukala v temno notranjost. Priprla je oči, da bi bolje videla v mraku, in v kotu zagledala živo rumen trak. Trak je nenadoma zafrfotal, poletel viso¬ko pod strop hišice in od tam strmoglavil na sredo izbe. Sonja je kar skozi okno zlezla v hišico in stekla proti traku, ta pa je pred njenimi očmi bledel. Poskusila ga je prijeti, a njeni prsti so šli skozenj, kot da bi bil iz zraka. »Kaj počneš tu, punčara?« je zahropel proti njej slaboten glas. »Joj,« je Sonja prestrašeno skočila pokonci. Šele tedaj je zagledala starca. Bled in izmučen je ležal na postelji v kotu sobe. Videti je bil pol manjši kot po navadi in nič več tako strašen. »Prišla sem vas vprašat, ali potrebujete pomoč, dedek.« »Dedek, dedek, noben dedek nisem!« je zagodrnjalo nazaj. »Ste bolni?« »Tej bolezni se reče starost in …. Pa kaj bi se pogovarjal s tabo. Raje se poberi domov!« »Ne, ne bom se!« je Sonja neustrašno vztrajala. Stopila je k postelji. Ampak tako temno je bilo. Priprla je oči in zagledala: o, groza! Okoli starčevih sivih las so plahutali zlovešči črni trakovi. »G ... g ... gospod,« je zajecljala, »k ... k ... kaj pa je ta črnina?« »0 čem blebetaš? « »T. .. t...to črno okoli vaše glave?« se je Sonja sklonila k starčevi glavi. Toda že naslednji trenutek je bila - kot bi jo bil črn trak potegnil vase - pri starcu v sobi in sredi traku. V črnini traku se je izrisala bolna gospa in ob njeni postelji otrok. Podoben je bil starcu. Premaknila se je in že je bila sredi drugega traku. Na poroki. Vsi so se veselili: plesali so in peli, le bled mladenič s starčevimi potezami je stal sam v senci drevesne krošnje. Skušala se je iztrgati črnim trakovom, a jo je že naslednji potegnil vase. Zdaj je stala ob razbeljeni tovarniški peči. Utrujen moški je metal premog - lopato za lopato, - v požrešni ogenj. Tudi to je bil starec, le veliko mlajši. Sonji so solze zameglile pogled. Zdaj je vedela, da so tra¬kovi starčevi spomini. In med njimi ni bilo niti enega svetlega. Pobožala je starca po razmršenih laseh. Tedaj pa je med črnimi trakovi zagledala tanko rumeno nit - sledila ji je do bledega traku sredi sobe. Potopila se je vanj in se znašla v sončnem dnevu, kjer je otrok z mamo obiral dišeče kamilice. Smejala sta se in pela. To je bil starčev zadnji lep spomin. Sonja je nenadoma vedela, kaj mora storiti. Stekla je domov in poiskala kamilice. Ko se je vrnila k starcu, je najprej priprla oči - črni trakovi so mu oblepili glavo in mu jemali moč. V spanju se je premetaval po postelji in stokal. Zlata nit se je pretrgala in rumeni trak sredi sobe je bil komaj viden. Deklica je hitro skuhala kamilice. Z vročim čajem se je približala postelji in starec se je umiril. V spanju je vdihaval prijetni vonj, potem pa zavzdihnil in zašepetal: »Mama!« Ko je odprl oči, se je začudeno zagledal v Sonjo. Ponudila mu je skodelico, starec jo je zgrabil z obema rokama in pil z dolgimi požirki. Potem se je preko njenega roba nasmehnil Sonji: »Ko sem bil majhen in nisem mogel zaspati, mi je mama skuhala kamilice.« »Meni jih tudi,« mu je Sonja vrnila nasmeh. ln starec je začel pripovedovati. Sonja pa je priprla oči in gledala, kako se rumeni trak ves žareč vrača k starcu in kako ob njem bledijo črni trakovi žalostnih spominov. Starec je kmalu ozdravel in srečni spomini, ki mu jih je pomagala obuditi Sonja, so ga spremenili. Ljudje se ga niso več ogibali, s Sonjo pa sta postala prava prijatelja. Samo njemu je povedala, kaj je videla takrat, ko je bil bolan. Vzel jo je zelo resno. Po razmisleku je rekel, da lahko človek od žalosti zboli, in če se takrat ne more spomniti ničesar lepega, lahko celo umre. »Mislim,« je rekel, »da boš pomagala mnogim ljudem. Odslej te bom klical kar Spominčica.« ln ko je Spominčica priprla oči, je med svilnatimi trakovi njegovih spominov zagledala svetlo modre - drobcene spomine na njuna srečanja. Nekega dne je Sonjo popeljal za hišo in ji pokazal drobne rože, ki jih je tam posadil. »To so spominčice,« ji je pomežiknil, »ker so tako svetlo modre kot tvoje oči, ki znajo videti spomine. Njihov vonj me bo spominjal nate.« Spominčica je odrasla in se odpravila v svet. V majhnem lesenem kovčku je nosila trave, rože in stekleničke z različnimi vonji. Saj lep spomin najlaže prebudiš s pravim vonjem. Pomagala je veliko ljudem; žalostnim, obupanim ali izgubljenim. En sam srečen spomin včasih povrne bolniku voljo in moč, da premaga žalost in z njo bolezen. Učila je ljudi, kako pomembni so lepi spomini. Na deklico, ki je znala videti svilnate trakce spominov, nas vsako pomlad spomnijo svetlomodre cvetlice. In če ti kdo podari šopek spominčic, te ima zares rad in te ne bo nikoli pozabil.