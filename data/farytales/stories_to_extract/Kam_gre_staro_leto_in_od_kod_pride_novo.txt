Ali veste, da v resnici sploh ni niti starega niti novega leta ampak je to isto leto?
Najprej je bil samo Čas. In kadar ni vedel, kaj početi, je lovil svoj rep. Nekega dne ga je končno vendarle ujel. To ga je tako presenetilo, da ga je po nesreči kar odgriznil. »Tpfej!« je Čas izpljunil rep iz gobca.
»Živijo! « je rekel rep.
Čas je začudeno buljil vanj. »A se lahko primeš nazaj?« ga je končno vprašal.
»Ne, ker se nočem]« je važno odvrnil rep.
»No, prav, potem me pa zabavaj!« je ukazal Čas. »To pa lahko,« je rekel rep.
Začel je lesti vase in se mečkati. Ko se je zopet raztegnil, so se na njem videle gubice.
»Odslej mi je ime Leto,« je slovesno izjavil. »Spoštovani Čas, vabim vas, da si ogledate moje dneve.« Leto se je spretno zvilo v kolut In zavrtelo dneve kot sličice v filmu. To je bilo zelo zanimivo. No ja, bilo je zanimivo prvič, drugič, petič, triindvajsetič, ampak ko si je Cas že dvestoštirinsedemdesetič ogledal tristošestinpetdeset popolnoma enakih črno-belih dni, je začel nevljudno zehati.
Leto se je ustavilo: »Kaj pa je? « 
»To ni več zabavno!« je odvrnil Čas.
»Pa nič,« je reklo Leto, se zvilo v klobčič in zaspalo.
Čas je gledal speče Leto in se praskal po buči - tako je namreč lažje razmišljal - potem pa si iz nje izpulil tri lase različnih barv: rumenega, rdečega in modrega. Iz njih je naredil čopič, iz katerega se je izlivalo na tisoče barv in ko se je Leto zbudilo, mu ga je podaril. Leto je začelo barvati dne¬ve - najprej malce nerodno, potem pa čedalje bolj navdušeno in spretno. Čas je imel kaj videti:
»Se spominjate tistega mrzlega jesenskega jutra, zapredenega v srebrne meglice? Ali pa poletnega opoldneva, ko je nenadoma vse umolknilo ... Teman oblak je objel sonce in strela je razparala nebo. Ali lepega aprilskega dne, ko se je zdelo, da se nebo smeji do solz: sijalo je sonce in obenem deževalo, potem pa sta se čez nebo narisali kar dve mavrici ... « 
Leto je tako zaposleno z barvanjem naših dni, da se niti ponoči ne ustavi. Do zime se pošteno utrudi in tedaj riše le še ostre, skope poteze.
»K sreči je tu novo leto,« boste rekli. Pazite! Mar vam nisem že povedala, da je Leto eno samo? Nobenega novega leta ni. Pssst, tole je drobcena skrivnost.
Vrnimo se malce nazaj. Leto, ta čudoviti slikar Časa, se po tistem, ko je dobilo čarobni čopič, sploh ni več ustavilo. Ustvarjalo je kot navito, dokler se ni popolnoma izčrpalo. Obležalo je in napol obarvani dnevi so bili videti kot scefran rep.
Času se je Leto zasmililo, še bolj pa se je Čas zasmilil sebi, saj spet ni imel nikogar, ki bi ga zabaval. Zamišljeno se je praskal po buči - tako je lažje razmišljal - in tedaj ga je prešinilo. Nenadoma je pograbil Leto za ušesa, ga potegnil skozi samega sebe ter obrnil na drugo stran. In ha drugi strani je bilo Leto kot novo. Tako je nastalo novo Leto.
Ta smešna preobrazba se zgodi vsakič, ko mi odštevamo zadnje sekunde starega leta. Narobe obrnjeno Leto takoj po polnoči začne risati bleščeče januarske dni. In se nikoli ne obrabi.