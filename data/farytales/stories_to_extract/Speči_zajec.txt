Nekdo je zagledal v detelji spečega zajca in je zaklical: - Glej, išče me sreča! Ujel bom zajca, ga prodal in si kupil kokoš. Kokoš bo izvalila piščeta. Kokoš in piščeta bom prodal in si kupil mlado kozico. Kozica bo zrasla, postala bo velika koza in bo imela kozliče. prodal bom kozo in kozliče in kupil telico. Telica bo zrasla, postala velika krava in bo imela tele. Prodal bom kravo in tele ter si kupil žrebe. Žrebe bo zraslo in bo lep konj. Sedel bom nanj in zdirjal z njim kakor gospod. In zakričal bom: drr-drr-drr-rrrr! Zajec se je prestrašil, skočil kvišku in pobegnil prek polja v velikih skokih. Človek ni dobil niti zajca niti konja. Ne prodajaj zajca, dokler ga nisi ujel!