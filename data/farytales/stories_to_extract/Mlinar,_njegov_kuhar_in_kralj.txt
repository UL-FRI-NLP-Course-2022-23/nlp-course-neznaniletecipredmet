Živel je nekedaj mlinar, ki je bil zelo bogat mož; bil je tako imovit, da si je naročil celo izučenega kuharja iz mesta. Mlini njegovi so mleli noč in dan, da je bilo res pravo veselje gledati le-to hrupno življenje. Oče mlinar pa se ni mučil in ni požiral prahu v svojih mlinih: opravljali so to za dobro plačo drugi ljudje. Sam je le redkokedaj pokukal v svoje mline, a še takrat, če je šel mimo na običajne svoje sprehode in izlete, da bi se malce spotil in zletal ter izgubil tako malce od svojega ogromnega trebuha, kateri si je vzgojil v mnogih letih svojega lenuharstva. No nekdaj je bilo vse drugače! Reven mlinarček je mlel od zore do mraka in tudi po cele noči v malem, slabem mlinu na jedno samo kolo. Sreča se mu je jela smejati kaj prijazno in vabljivo, a mlinarček je bil sila varčen, previden in umen dečko, ki ni zamujal nijedne prilike, če je bilo moči pridobiti si poštenim potom posvetnega blaga. Dela obilo, kruha prav tako, a že v prvem letu si je prihranil toliko, da se je drugo leto vrtelo poleg prvega še drugo kolo: notri v mlinu pa se je sukal še jeden težak kamen, ki je mlel ljudem žito, našemu mlinarčku pa svitle novce v dvojni meri. Tretje leto so se vrtela že tri kolesa, v mlinu so ropotali trije kamni, a mlin ni kazal več tako grdega lica. Popravil in polepšal ga je, tako da se je na daleč okoli raznesel le jeden glas : da je oni mlin gotovo najlepši in tudi najbolji v tistem kraju. Dela je bilo mnogo, kruha tudi ni nedostajalo, a vsako leto mu je ostala še lepa svotica svitlih denarcev, katere pa ni zaprl v svoje shrambe, kakor delajo neumni in nezaupljivi kmetje in tudi gospodje, marveč zidal si je mlin za mlinom ob žuborečem potoku, da je postalo tam kaj prijetno, veselo in šumno življenje. V le-teh mlinih je imel vse polno pomagačev, katerim je po malo in po malo prepustil vsa mlinarska opravila, sam pa je počel živeti prijetno brezskrbno življenje češ: »poskusiti moram, kako živi velika gospoda!« In kdo bi ne, komur denar kar deži v hišo? Da bi pa za svoj denar zaužil tudi res kaj gosposkega, naročil si je v mestu ročnega in izučenega kuharja, ki je 'gospodu' mlinarju kuhal in cvrl jedil, da se je 'gospod' mlinar oblizaval vedno z največjo zadovoljnostjo. Kuhar je bil tudi zelo šaljiv človek, da je 'gospod' mlinar prežil poleg njega marsikako veselo uro. Bil je pa tudi kaj hudomušen, kajti nekega dne sta iz tuhtala ter napisala po celi hiši z velikimi črkami: »Jaz živim brez vsakoršne skrbi!« Prigodi se, da pride tam mimo nekega lepega dne sam kralj tiste dežele. Ko prebere čudni napis na hiši misli si: »čakaj le, ti dam že jaz dovelj skrbij! Vsak človek na svetu ima še kako skrb, a bi ti živel kar tako tja v dan kakor božji volek!« Na to sporoči kralj našemu mlinarju po jednem svojem ministru, da mora priti v jedneni mesecu na kraljev dvor in odgovoriti na ta uprašanja: 1. koliko je zvezd na nebu? — 2. koliko je od zemlje do nebes? — 3. koliko je vreden kralj in 4. kaj kralj misli? — — Ako pa mlinar ne pride h kralju v določenem času, ali če ne odgovori povoljno na dana uprašanja — izgubi glavo. To niso bile nikake šale za našega mlinarja. Kaj vendar hoče odgovoriti kralju na taka uprašanja? In pa to, to: izgubiti glavo, sedaj, ko mu ne treba drugega, kakor še ptičjega mleka in žabje volne! Naj je že premišljeval in umoval karkoli in kolikor je hotel, ni se mogel domisliti pravega odgovora na dana uprašanja. Nič kaj mu ni šlo več v slast_ celo zlata vinska kapljica mu ni hotela po grlu doli v želodec. Kakor brezumen in nor je divjal okoli, premišljal in molil k Bogu, da bi mu pomagal — misliti. Zaman! Bog ni hotel pomagati ter rešiti mlinarja preteče smrtne nevarnosti. Presilne skrbi, kakoršnih ni imel še nikoli, pomanjšale so mu kmalu tolsti trebuh, da so vsi ljudje majali z glavami ter si šepetali: »jezesa jezesa! sodnji dan bo, sodnji dan, mlinarjev trebuh je crknil!« Le-to spremembo je zapazil tudi kuhar. Nekega dne mu reče: »Kaj pa jim je, gospod Mlinar, kaj pa imajo da se tako sušijo?« Oče Mlinar — kajti tako so ga počeli nazivati sosedje — pa mu de nekako nejevoljno: »Hm, kaj bi ti pravil, ko mi ne moreš pomoči! Le toliko ti rečem, da je vse moje nesreče kriva jedino le tvoja neumna glava.« Kuhar pa mu ne odjenja, sili ga, da bi mu razodel svoje težave in skrbi, kajti dalo bi se morda verdarle kaj pomoči, ali vsaj svetovati kaj pametnega. Konečno mu mlinar pove svoje težave in skrbi. Kuhar upraša, da-li ga morda pozna kralj po licu? »Menil bi da ne« odgovori mlinar. Na to de kuhar z radostnim glasom: »Prava reč! pojdem pa jaz do kralja, da odgovorim jaz na ona uprašanja, mesto vas, ali pa da zgubim glavo mesto vas. Le svojo obleko mi posodite, da bi ne bilo kaj sumljivega in da bodem tudi jaz jedenpot »gospod Mlinar«. — Od tega dne mu je jed zopet dobro teknila, a tudi rujne vinske kapljice se ni branil, tako da mu je trebuh zopet jel prevzetno dvigati svojo ogromnost. Nekega dne se preobleče kuhar za »gospoda Mlinarja« ter se pelje v mesto do kralja. Kralj je koj pri volji, da ga vsprejme. Sedel je na zlatem tronu, na obeh straneh pa so sedeli ministri. Kuhar prisope v dvorano s težkim bremenom na hrbtu ; prinesel je seboj poln žakelj kaše, čemur so se vsi čudili. Kralj upraša: »Koliko je tedaj zvezd na nebu ?« Kuhar odgovori: »Štel sem jih prav natanko; za vsako zvezdo sem vrgel v tale žakelj po jedno zrno kaše: Zvezd je torej toliko na nebu, kolikor je zrnic kaše v tem žaklju.« Kralj in vsi ministri so se pogledali zelo čudno in presenečeno; ali kaj so hoteli? Veljalo je, kajti kdo neki bode štel kašo v žaklju? Kralj upraša nadalje: »Kako daleč je od zemlje do nebes?« Kuhar pa se odreže možko: »Gospod Bog je umrl ob devetih, a v nebesa je prišel še tisti dan, torej bode od zemlje do nebes največ tri ure.« Možka je bila ta, da je kralj čude se kar uprašal dalje: »Koliko je vreden kralj?« Kuhar pa modruje: »Gospod naš in naš Bog, Jezus Kristus — bodi mu čast in slava! — je bil vreden trideset srebrnjakov. No recimo, vi ste na svetu prvi za njim, vredni ste torej tudi za jeden srebrnjak manj, to je devet in dvajset.« Kaj je mogel reči kralj na toli umen odgovor? Čudil se je toliki bistroumnosti ter dal še četrto uprašanje: »Kaj neki kralj misli v tem trenotku?« Kuhar pa se pokloni prav globoko in ponižno ter odgovori: »Vi ves čas mislite, da sem jaz gospod Mlinar, kar pa ni res: jaz sem le njegov kuhar.« Kralj in vsi ministri se niso mogli vzdržati smeha. Smejali so se, da se jim je videlo celo doli v želodec. Kralj ustane in reče: »Dobro, dobro, ljubi moj! možko si odgovarjal. A ker si modrejši nego je gospodar tvoj, želim in zapovedujem s svojo kraljevsko oblastjo: da si od sedaj naprej ti 'gospod Mlinar', a on naj bode tvoj kuhar!« In odpustil ga je z veliko milostjo. Kako sta se potem poravnala kuhar in mlinar, tega ne vemo. Poravnala pa sta se gotovo, ker zapisala sta na hišo še z večjimi črkami: Midva živiva brez vsake skrbi! OPOMBA: Naj se primerja le-ta pripovedka s IV. novelo italijanskega klasika Franco Sacchettija (rojen okoli 1. 1335.). Bil je s prva kupec in je prepotoval jugoslovanske pokrajine. Ni li mogoče, da je pričujoča pravljica vir njegove četrte novele? Sicer se razlikuje naša pravljica v mnogočem od omenjene novele, ali bitstvo je tisto, celo mlinar igra v obeh svojo ulogo. Kogar bi to zanimalo, naj si kupi za 50 kr. omenjenega klasika v 'Biblioteca classica economica' štv. 10. Sicer imajo Angleži tudi slično tej: Kralj Ivan in opat Canterburyski.