Živel je nekedaj mož ki je imel brhko dobro in zelo ljubeznivo ženico. Le - ta mu povije krasno deklico kateri se je bralo že pri rojstvu s prezalega obrazka, da je namenjena za nekaj imenitnejšega, boljšega kakor je bila mati njena. Komaj pa je bila stara sedem let umre jej mati; uboga deklica je postala — sirota. Sirotici — tako so jo zvali odslej ljudje — je priskrbel oče mačeho, ki je bila zelo hudobna ženska. Tudi ona mu povije deklico, ki se pa ni smela niti z daleka primerjati s prekrasno Sirotico. Sirotica je bila silno lepega 'stasa', vedno so jej cvela njena rdeča ličeca, kakor spomladanska cvetka so bila njena usteca, iz krasnih črnih očij jej je sijal ogenj življenja, — starala se pa kar nič ni. Ta vabljiva krasota Sirotice in velikanska razlika med njo in pravo hčerjo, pa je silno pekla hudobno dušo mačehe njene. Nalaga jej najtežja opravila, pretepa jo, zaničuje in preklinja; hrane pa jej ne da niti toliko, da bi se bila le jedenkrat do sita najedla! Vse zaman, od dne do dne se je opažala rastoča krasota zatirane Sirotice. Nekega jesenskega dne jo pošlje za kravico na pašo. Seboj pa jej da polno naročje prediva katero mora opresti do večera. »Oj, ojoj meni!« — zdihuje Sirotica — »kako naj opredem toliko prediva — in že do večera, ko nimam ne kolovrata ne preslice in ne vretenc ?! Oj ojoj drevi bode po meni!« »Nikar ne žaluj nikar ne obupuj!« — nagovori jo kravica v njeno največje začujenje; — »daj predivo meni da ga pojem — za mano pa bodeš pobirala že dvršena vretenca!« Oj kako veselje za ubogo Sirotico, ko je nabrala poln predpasnik obilo namotanih vretenc! Ko je videla mačeha, kako izborno jej je opredla Sirotica dano ji predivo, jezilo jo je, da ni mogla pretepati radi tega uboge Sirotice. Čudno pa se jej je zdelo vendarle, da je opredla Sirotica tako lepo, a ni imela ne kolovrata ne vretenc. „Ker je opredla tako lepo ničvredna ta vlačuga, opresti mora tudi moja hči!« — rohnela je mačeha. In res koj drugega dne pošlje mačeha svojo hčerko na pašo. Da jej prediva, a v torbo jej napolni vse polno dobrih jedil, da bi hčerka ne trpela lakote. Komaj pa pride s kravico iz vasi, zdivja jej kravica tja po tujem polju; tu pograbi za glavo zelja, tam zaleze v sredo tuje njive. In tako je divjala kravica do poldne, da je izgubila pastariea predivo in torbo ter vsa spehana in lačna komaj prilezla domov. »Kako je pač to?!« — jezila se je mačeha. Prihodnjega dne pa pošlje zopet Sirotico na pašo. Ko jej pa prinese poln predpasnik obilno namotanih vretenc, začne rohneti hudobna mačeha: »Kako je to da pa moja hči tega ne zna?! Mora in mora!« — in zopet pošlje za kravico svojo hčerko. A kaj, še hujše se jej je godilo nego prvega dne! Ko pa pase tretjega dne zopet Sirotica, ogovori jo kravica: »Veš kaj, draga moja Sirotica, jaz sem se zelo zamerila hudi najini gospodinji, ker sem njeno hčer dvakrat tako silno utrudila in naganjala tam po polju; jutri me zakoljejo! Ko me bodo parali, izprosi si moje želodce in v 'prebiralniku' (- kapici -) dobiš lep, zlat ključek, ki odpre skalo konec tega travnika. V skali pa dobiš tri obleke: solnčno, lunino in zvezdino, lepe čeveljčke in zlat voziček, ki sam vozi. Ko pojdeš k sv. maši obleci vsakikrat drugo krilo, obuj čeveljčke in sedi na voziček, ki te popelje do cerkve, kjer se ti rodi nova sreča«. Prihodnjega dne pride mesar ter zakolje kravico; Sirotica je točila grenke solzice po jedini in najzvestejši prijateljici svoji. Ko izrezuje mesar drob, tedaj zaprosi Sirotica mačeho: »Ljuba moja mamka, dajte želodce meni, da jih očistim jaz; saj veste da je to delo pri drobil najsitnejše, in nečem, da bi se vi preveč trudili!« »Tu imaš godrnjalo!« — zareži hudobna mačeha; — »a le glej, da mi vse dobro osnažiš, sicer bo — pela!« Ko prereže Sirotica 'prebiralnik', pade jej v roke prelep zlat ključek. Oj, kako radostno ga skrije na svoje prsi! Prihodnjo nedeljo gredo vsi k sv. maši. Ker je pa bila za možitev tudi prava hči, našemi in nališpa jo mačeha, kar največ more, da bi lovila tako pozornost mladeničev. Sirotici pa da cel kup s peskom namešane kaše ter jej zareži: »Le glej, ti lenoba lenobna, da prebereš to kašo do poldne, skuhaš in prineseš že na mizo, da nama ne bo treba še - le čakati, ker lačne bove in trudne!« »Oj gorje mi, ubogi sirotici, kaj naj začnem, kako naj opravim vse to že clo poldne?! In danes je nedelja, jaz pa bodem brez sv. maše. O Bog! — ne......« — in ni še končala Sirotica svoje tožbe, kar prileti trop drobnih tičic, ki vse umes žvrgole: »Sirotica, le pojdi, pojdi v cerkvico, poišči tam si srečico! Me že za te vse opravimo!« Sirotica teče k skali, odpre jo in glej: vse je bilo tako, kakor je bila povedala zvesta kravica! Hitro obleče solčno krilo, natakne na nogi prekrasne čeveljčke, sede na voziček, ki jo po bliskovo pripelje do cerkvice - - na kar voziček izgine. Ko ustopi v cerkev, vse radovedno in zavidljivo ogleduje mlado, krasno in tako bogato nadičeno gospo. Tudi mačeha jo je pogledovala z belim očesom; jezilo jo je, da se za njeno hčer nikdo še zmeni ne, a vse zija le v to zalo gospo. Še najbolj pa se je bil zagledal v njo neki mlad, silno bogat grof, ki do tiste nedelje ni še čutil ljubezni v svojem srcu. Ko je prišel ta grof domov, potoži materi svoji: »Oj mati moja, danes je zagorelo moje srce s plamenom vroče ljubezni! Videl sem v cerkvi neko mlado, oj tako zalo gospo, a ne vem ne kaj je, ne odkod je!« Mati grofija pa je bila le-tega jako vesela; de mu: »Veseli me sin moj! Le poišči si jo, jaz jo sprejmem prav rada v mojem gradu za nevesto in — hčer.« Ko je končala maša, odšla je Sirotica prva iz cerkve, kjer jo je že pričakoval oni zlati voziček. V hipu jo pripelje k skali, kjer se preobleče ter pohiti domov — in kaša je stala že na mizi. Ljudstvo pa je kar drlo iz cerkve, da si ogleda prezalo gospo — in: kam neki pojde ?! Se-ve, videl ni nikdo, a najbolj je bolelo to tistega zaljubljenega grofa. Zelo razkačena prihrumi mačeha domov ter upije: »No, vlačugarsko motovilo, ti si li pripravila kosilo ?! Ooo, medve sve videle danes neko bogato in krasno gospo! Kaj si ti kvrevsalo krevsasto!« — »Naj bo pa z Bogom če ste videli!« — zavrne ji ponižna in nedolžna Sirotica. Drugo nedeljo odide mačeha s hčerjo zopet v cerkev, a Sirotici da zopet jednako hudo opravilo, katero opravljajo drobni tički. Sirotico pa pelje zlati voziček v 'lunini obleki' k cerkvici. V cerkvi se je bilo zbralo polno radovednega ljudstva: da bi morda videli tisto zalo gospo, o kateri se je bil raznesel glas na daleč okoli. Med njimi v prvi vrsti je bil zaljubljeni grof. Sirotica ustopi zadnja kakor prvič — in vse z a g o l č i po cerkvi od samega začujenja; grof prebledi in zaljubi se še bolj v tako krasoto. Grof je namreč popraševal na daleč okrog, da bi prišel mladi gospi na sled — a brez uspeha! Ko konča maša, odide Sirotica prva in zopet je izginila izpred očij radovednemu ljudstvu. Doma pa se je godilo prav tako kakor prvič. Grof se je jokal svoji materi: »Oh, mamka moja, kako me boli srčece moje! Danes sem jo videl zopet. Zadnja je prišla, a prva je odšla. Oj kako je krasna!« Mati pa ga potolaži: »Nečesa sem se domislila, da jo dobimo; poslušaj me! Ko bode prihodnjo nedeljo tista gospa že v cerkvi, namaži cerkveni prag z b e z g o m. Ko pohiti potem tista gospa iz cerkve, prilepi se ji jeden čeveljček k pragu. Katerikoli pa bode oni čevljček prav, tista je, tista naj bo tvoja žena!« Tretjo nedeljo pride Sirotica v 'zvezdini obleki' v cerkev, grof pa namaže cerkveni prag z bezgom. Maša konča, a Sirotica hiti iz cerkve. Ko stopi na cerkveni prag, glej: čeveljček se ji prilepi k pragu, ona pa nima časa, da bi pobirala čeveljček, marveč sede na voz ter odhiti domov, kakor po navadi. Kjerkoli je bilo kako dekle, gotovo je prišel grof, da jej pomeri oni prekrasni čevljček — a nobenemu dekletu ni bil prav. Konečno pridejo tudi k naši mačehi. Hudobna mačeha je že prej skrila Sirotico pod neko korito, a svojo hčer posadi vso nališpano za mizo. Grof pride, poskušajo jej čeveljček, a noga noče in noče vanj, dasi jo je mačeha potiskala in potiskala, da jej je konečno lil že krvavi pot po čelu. No, noga bi že še šla, a hčerka je imela poleg drugih napak tudi 'krivo peto', — in ta je bila mačehi še najbolj na poti. Vsa razjarjena pograbi sekiro in odseče krivo peto. Kar zapoje petelinček na ves glas: Kikiriki - i - i - i Sirot' ca pod koritom čepi - i - i - i Strašno trpi - i - i - i Ostudba pa za mizo sedi — Kikiriki - i - i - i!! »Kaj pa je to?!« — začudi se grof in vse njegovo spremstvo. »I, nič ima le tako navado!« — de mačeha ter potiska nogo v čeveljček, noga pa noče in noče. »Nu, bo li kaj, ali gremo dalje!« — pravi grof že malo nejevoljen. Kikiriki - i - i - i ! — itd., zapoje petelinček. Vsi se zopet osupli pogledajo. Kikiriki - i - i - i ! — itd. zapoje na vse grlo tudi v tretje. Kar privzdigne nekdo iz spremstva neko korito, izpod katerega poskoči Sirotica, krasna kakor spomladna rožica, da kar očara mladega grofa. Pmerijo jej čeveljček, ki se ji tako lepo oprime drobne nožice, kakor bi bil k nogi prilit. Ves ognjen jej reče zaljubljeni grof: Oj, le z mano z mano, nevestica moja, da te peljem k svoji materi! Sirotica pa ni hotela prisesti k njemu na voz. Pelje ga k skalici, obleče solnčno krilo, dene še ostali dve krili k sebi na vožiček, povabi tudi svojega ženina, da prisede ter zdirja po bliskovo v grad, kjer jo mati grofinja radostno vsprejme in poljubi. V nekolikih tednih pa so obhajali poroko srečnega para. Mačeha pa je ostala z dolgim nosom še mnogo večjim nego je bila hčerina 'kriva peta'.