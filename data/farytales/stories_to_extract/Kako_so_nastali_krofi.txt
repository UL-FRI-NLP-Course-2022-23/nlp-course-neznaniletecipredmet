Pred davnimi davnimi časi in zelo zelo daleč je na velikanskem svetu živela babica. Bila je res velika, celo večja od dveh Triglavov, če bi ju postavil enega vrh drugega, Ampak še vedno je bila precej precej manjša od dedka in vnučkov. Odločila se je, da bo za te vnučke nekega dne naredila krofe. Zamesila je testo, segrela olje in poiskala svojo naj¬boljšo marmelado. Dedka je poslala v gozd po drva, da se ne bi motovilil po kuhinji. Bil je namreč zelo neroden in je vedno kaj podrl. Vse dopoldne si je babica veselo žvižgala in delala krofe. Točno opoldne so bili krofi z rumenim obročem in posuti z belim sladkornim prahom na lesenem pladnju. Pokriti s čip¬kastim prtičkom so se počasi ohlajali. Takrat pa se je vrnil dedek. Stresel je drva na tla ob peč in z ropotalo je, da se je stresla hiša. Potem je radovedno začel vohljati. Kaj tako dobro diši? ln kje? Hitro se je zasukal, ob tem zadel v pladenj s krofi in že je vse skupaj letelo po zraku. Prav tedaj je v kuhinjo vstopila babica. Hitro je skočila in čudežno ujela pladenj. En sam samcat krof je padel na tla. Ojoj! Dedek je pohlevno zlezel vase. Samo prestrašene črne oči so kukale iz bele brade. Babica ga je jezno ošinila s pogledom, se sklonila in mu vzvišeno dala krof, ki je padel na tla: »Ta je pa tvoj,« mu je rekla in ga potisnila skozi vrata. Dedek je vzel še vroč krof in odšel. Vedel je, da babica ne bo dolgo jezna, pa tudi to, da je boljše, če se ji ne prikaže, dokler se ji jeza malce ne ohladi. Šel je skozi gozd in prišel naravnost k izviru žive vode. Posedel je malce ob vodi, potem pa se spomnil nečesa zelo pobalinskega. V dlan je zajel živo vodo in jo nakapljal na krof. Čez nekaj trenutkov se je krof v njegovi dlani začel premikati in kmalu se je zavrtel, kot bi bil navit. Ded se je nagnil nazaj, dobro pomeril in z vso močjo zalučal krof v nebo. Prav do oblakov ga je poslal, skoznje pa se je krof prebil sam in se odvrtel v vesolje. Saj sem vam že povedala, da sta bila dedek in babica zelooo velika in da sta živela na zelooo velikem svetu - torej je bil tudi krof, ki se je vrtel skozi vesolje zelooo velik. Ko se je zvečerilo, so dedka in babico obiskali vnučki. Najedli so se slastnih krofov, da so komaj dihali. Potem jih je dedek povabil na dvorišče. Tam je že stal teleskop. Usmeril ga je naravnost proti krofu, ki se je vrtel v vesolju, in povabil babico, naj pogleda skozenj. »Joj, ti, ti pobalin,« je vzkliknila babica in lopnila dedka: »Kaj si naredil z mojim krofom!« »Saj si rekla, da je moj,« se je zahihital dedek. Vnučki so se začeli radovedno prerivati pred teleskopom in imeli so kaj videti - krof, poškropljen z živo vodo, je bil čisto drugačen. Beli sladkor na vrhu krofa se je spremenil v sneg in postal severni tečaj. Iz kapljic žive vode so nastala morja in reke. Nabrežja je porasel gozd. In ko so dobro izo¬strili sliko, so zagledali na tisoče luči. Nekatere so mirovale, druge pa so brzele sem in tja. Na babičinem krofu so namreč že zrasla naselja in mesta. In če bi lahko pokukali v hiše, bi videli, da babice pripravljajo krofe za vnučke. Iz krofa je nastal čudovit nov planet. Ljudje, ki živijo na njem, mu pravijo Zemlja. Saj ne rečem, da mi morate slepo verjeti, daje Zemlja nastala iz krofa. Ampak če bi imeli velik brivnik in bi z njim Zemljo obrili, bi videli, da jo natanko po sredini oklepa zlato rumen obroček - takšen, kot ga ima vsak dober krof. Pravijo mu ekvator. In v središču Zemlje še vedno brbota vroča babičina marmelada.