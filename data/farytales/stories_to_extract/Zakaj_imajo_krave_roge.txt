Nekoč so bile krave precej manjše kakor zdaj, približno tolikšne kot malce večji pes. In bile so odlične pestunje. Z dolgim jezikom so otroka umile, mu s košato konico repa obrisale ritko in s kopiti udarjale, kakor bi imele ropotuljico. Rogov pa niso imele. Poleg tega so dajale tudi mleko, in ko je otrok postal lačen, je preprosto segel po kravjem ses¬ku in se ga do sitega napil. Starši so tako brez strahu puščali otroke doma s kravami in odhajali na delo. Ko so se zvečer vrnili, so jih po navadi našli zadovoljno speče na kravjem trebuhu. Kravi je bilo sicer malce neudobno ležati na hrbtu, se zibati in moleti vse štiri v zrak, ampak bila je pač pestunja. Pri družini Šterbenkovih so pričakovali dojenčka - zato so šli na semenj in za pestunjo izbrali belo kravo Mimiko. Katka je bil prvi otrok, ki ga je Mimika varovala. A namesto da bi kot priden otročiček samo jedla, lulala, kakala in spala, je bila Katka na moč vedoželjna. Ko je Mimika izplazila jezik, da bi jo umila, je tudi Katka pokazala svojega in se kar ni mogla načuditi, koliko daljši je kravji. Ko jo je Mimika hotela obrisati z repom, ga je Katka zgrabila in se na njem zagugala. Odtlej jo je Mimika morala neprenehoma gugati. Ko ji je bilo dovolj in je zaropotala s kopitci, se je Katka postavila na vse štiri, saj samo na dveh niti ni znala stati ter začela plesati in se vrteti. Mimika si je morala vsak dan izmišljevati nove ritme za Katkine divje plese in, če je bilo le mogoče, zraven še zamukati kakšno melodijo. K sreči so ti plesi Katko tako zlakotili in utrudili, da se je najprej napila mleka, potem pa trdno zaspala na Mimikinem trebuhu. ln tako sta nekoč že sredi majskega popoldneva zaspali obe. Muhe so jima lenobno brenčale uspavanko. A Katka se je hitro spočila, nato pa se radovedna po vseh štirih izmuznila ven. Prvič v življenju je sama kobacala čez zeleni travnik. V daljavi - tam pri temno zelenem gozdu - je zagledala lesketajoči se cilj, ki jo je že dolgo mamil. Tako je hitela, da se je s hlačkami iz pleničk zataknila za grmovje in obvisele so na njem. Tedaj pa se je v hišici, ko da bi bila kaj zaslutila, sunko¬vito prebudila krava Mimika. Prestrašeno je ugotovila, da je Katka izginila. V daljavi so ji pot pokazale bele Katkine pleničke. Presunljivo je zamukala in zaskrbljena stekla proti njim. Kot odgovor je zaslišala vrisk, ko se je Katka navdušeno pognala v vodo. A lesketajoča se voda je bila polna vrtincev. Katko je zavrtela na enem od njih in ji zalila usta. Punčka je jezno čofnila po njej, vendar je voda ni ubogala, še naprej jo je vrtela in odnašala s sabo. Mimika je tekla ob vodi in nastavila Katki rep, a ta je bil prekratek, saj je punčko zaneslo že na sredo reke. Zato se je z glasnim »muuu« pogumno pognala v vrtince. Divje je mlatila z vsemi štirimi po vodi in prikravlala do Katke. Hotela jo je spraviti na hrbet, a z mokrega kravjega hrbta je Katka vsakič znova zdrsnila v vodo. Mimika se je skušala obrniti na hrbet, da bi ji Katka zlezla na trebuh, a voda jo je zmeraj znova obračala nazaj. Čedalje bolj obupana je Mimika iskala vedno nove načine, da bi se je Katka le lahko oprijela. Nazadnje ji je punčka zlezla na glavo in se močno oprijela njenih uhljev. Mimika je plavala na vse pretege, njena glava je postajala čedalje težja, pred očmi se ji je meglilo od utrujenosti. Vse pogosteje je namesto zraka zajemala vodo. Napol mrtva je začutila na glavi ob uhljih srbenje. Teža je zdrknila z njene glave. Katka! je pomislila Mimika, nisem je mogla rešiti! Prenehala je kravlati, zdaj je bilo tako vseeno. Občutila je, kako se pogreza v vodno posteljo. Tedaj pa so njene noge zadele ob dno! Z zadnjimi močmi se je skobacala na peščeni breg, da bi od tam bolje videla, kje je Katka. A glave ni mogla obrniti, bila je kakor ukleščena. Nekdo se je pridušeno zahihital. Krava se je zagledala v mirno vodo ob bregu - za vratom ji je sedela Katka in se držala za nekakšne rogovi le, ki jih je imela Mimika med uhlji. So roge pričarale dobre vodne vile ali so zrasli iz velike stiske, v kateri se je znašla krava? Ne vem, pomembno je le to, da se jih je Katka lahko oprijela in si tako rešila življenje. Joj, koliko mukanja in zadovoljnega vriskanja je bilo, ko sta deklica in krava - pestunja srečno peketali proti domu. Katka je jezdila na Mimiki ponosno kakor kraljica in šofirala s kravjimi rogovi. Mimika pa je vsake toliko časa radostno zamukala od veselja, da sta obe ostali živi. Mimiki so rogovi ostali, podedovali pa so jih tudi njeni otroci v spomin na mamino pogumno dejanje. Sčasoma je dobil rogove ves kravji rod. Kravice so z njimi postale še boljše pestunje, nečimrni bikci pa merijo, kdo ima večje rogove, in ko se sprejo, se z njimi bodejo. Vsakemu svoje.