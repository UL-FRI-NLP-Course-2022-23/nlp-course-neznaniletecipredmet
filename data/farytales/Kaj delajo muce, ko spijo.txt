Ste opazili, da muce zelo veliko spijo? Zdi se, da vsaj še enkrat toliko kot ljudje. Pa ste se že vprašali, zakaj ob vsaki priložnosti prekrižajo tačke, si pokrijejo oči z repom in že naslednji trenutek predejo? Mar res predejo nevidno volno? Motite se! Muce predejo naše sanje.
Takoj ko muca zapre oči in zaspi, pogleda v svet, kjer rastejo želje: velikanski balon, ki ga objameš in poletiš z njim do neba, bazen, napolnjen s sladoledom, kontrolka iz matematike, na kateri piše pet, in trenutek, ko te Urša pogleda s tistimi velikimi očmi. Želje rastejo v cvetnih čašah na sanjskem travniku. Nekatere so čisto majhne, druge tolikšne, da jih cvet komaj drži. Muca ve, kako izbirati in kaj vplesti v tvoje sanje vsak večer posebej. Kajti ne vidi le želja, temveč tudi tisto, česar se najbolj bojiš. In njena naloga je poiskati željo, močnejšo od tvo¬jega strahu.
Vsak od nas ima svojo muco, ki skrbi za njegove sanje.
Nič hudega, če je nimate v hiši ali v stanovanju, le dobro poglejte, morda se potika okoli vašega doma. Če pa je tudi zunaj ne opazite, pokukajte v svoje knjige - tam jo boste zanesljivo našli.
Naska je pametna črna muca z belo liso na trebuščku. K Taši je prišla že pred petimi leti in pridno začela spletati čudovite sanje za vso družino.
Taša je zdaj že velika, hodi v drugi razred, in to čisto sama. Kadar gre čez cesto, vedno pogleda levo in desno in zmeraj ima pri sebi kresničko. Del poti, kjer ni pločnika, prehodi čisto ob robu ceste.
Tisti dan je bila Taša zelo srečna: za pohvalo, ker je gladko znala poštevanko, je dobila rdeč balon. Kot največjo dragocenost ga je držala v naročju in hitela domov, da bi ga pokazala mami in očetu. Tako je hitela, da je pozabila pogledati levo in desno. Kar stekla je čez cesto. Že naslednji trenutek pa je zaslišala glasno trobljenje, in ko se je obrnila, je zagledala velikanski avto. Drvel je naravnost proti njej.
Taša je od groze obstala kot pribita - premakniti se ni mogla - le balon je čedalje bolj prestrašeno stiskala k sebi. Nenadoma je počil in Taša je zmedena odskočila. To jo je rešilo: avto je oddrvel mimo. Taša pa je kar stala sredi ceste in gledala za njim. Prijazna roka jo je potegnila na pločnik. Neka gospa jo je pospremila do doma in povedala staršem, kaj se je bilo zgodilo. Taša pa je samo nemo odpirala usta - glas ni in ni hotel iz njih. Nazadnje je mami potisnila v roko mokro rdečo cunjo - ostanek balona. Ni jokala, samo tresla se je čedalje huje. Mama jo je božala in objemala, oče ji je prinesel toplega mleka in jo držal za roko, a Taša se je še kar tresla. Šele pod toplo prhlo so ji prenehali šklepetati zobje. Potem so jo starši oblekli v pižamo in odnesli k sebi v posteljo. Vsak s svoje strani sta jo objela in čakala, da bo deklica zaspala. Taša je bila hudo utrujena. Zaspala je in čez nekaj časa sta zraven nje zadremala še zaskrbljena oče in mama.
A Taša tudi v sanjah ni imela miru. Zdelo se ji je, da jo vleče v čuden lijak. Vsepovsod okoli nje so cvilile črne avtomobilske gume. Odbijala se je od njih in padala, padala ter nazadnje obležala na dnu, v črni peni. A pena je bila kakor živa, lezla ji je v ušesa, ji pritiskala na oči, se ji lepila na zobe. Taša jo je vlekla s sebe, toda pene se ni mogla znebiti.
V sobi, kjer so spali Taša in starši, so se narahlo premaknila vrata. Skozi nastalo režo se je najprej prikazala črna tačka, nato smrček, nazadnje pa je Naska z glavo odrinila vrata in smuknila noter. Skočila je na posteljo, odtapkala do vzglavja in legla. Prekrižala je tačke, si pokrila oči z repom in zapredla. Njen trebušček z belo liso se je nežno dotikal Tašine glave. Naslednji trenutek je bila s Tašo že sredi sanj.
Najprej je Naskin grobi jeziček izmil lepljivo peno, ki je obdajala Tašo. In tedaj se je zgodilo nekaj čudežnega: mucine brčice so se pozlatile in razsvetlile temo, ki je obdajala Tašo. Naska je pomignila s prvo zlato brčico, ta se je podaljšala v zlato nit in segla prav do travnika želja. Poiskala je cvet s Tašino željo, potegnila iz njega zlato obleko in jo nadela Taši. A nad deklico in muco so se zgrnili oblaki črne pene, iz njih je začela deževati packarija. Še malo in čudovita obleka bi bila čisto umazana.
Naska je pomignila z drugo zlato brčico, tudi ta se je podaljšala v zlato nit in potegnila iz cveta drugo Tašino željo - krilatega belega konjička z dolgo grivo. Taša je sedla nanj, zraven je skočila še Naska in konjiček je poletel ter se dvignil visoko nad črne oblake.
Naska je pomignila še s tretjo zlato brčico in dolga zlata nit ju je vodila prav do travnika želja. Taša je kukala v cvetove z željami in izbirala. Ko je izbrala, je Naska njeno željo z zlato nit jo potegnila iz cveta in ji jo skrbno vpetla v sanje. Taša je v spanju zavzdihnila, kot bi se ji bil odvalil kamen od srca, in se nasmehnila.
»Mami, oči,« je zjutraj vzkliknila, »vesta, kaj se mi je ponoči sanjalo?« in jim'a začela navdušeno pripovedovati dogodivščine z muco. Onadva pa sta jo samo nemo poslušala. Tako srečna sta bila, ker se je hčerki vrnil glas in je premagala strah, da sta ostala brez besed.
»Kje pa je Naska? « se je ozrla Taša, ko je končala pripoved. Ni je bilo več, že navsezgodaj se je odpravila na jutranji sprehod. Za njo je ostala le mehka vdolbina na blazini in sredi nje ena sama črna brčica.
Taša je previdno pobrala mucino brčico in jo shranila, kot da bi bila iz čistega zlata.