Dvema bratoma umrl je ljubljeni oče. Zapustil jima je precejšnjo svoto denarja, da si ga sama razdelita na dva jednaka dela. Mlajši brat pravi starejšemu: »Pojdiva v cerkev, tam si ga razdeliva in malo pomoliva, da si z denarjem vred izprosiva tudi blagoslova božjega.« Starejši brat pa noče in trdi, da bodeta veliko srečnejša, če si razdelita zapuščnino pred cerkvijo. Mlajši brat pa trdi svojo, no starejši prav tako svojeglavno svojo. Skregala sta se naposled prav do dobrega. Konečno pa se vendarle pomirita ter se dogovorita, da poprosita o tem prvega človeka, katerega srečata naj jima po svoji najboljši vesti razsodi prepir. Če poreče, da je mnogo bolje, če si razdelita zapuščnino v c e r k v i, dobi ves denar mlajši brat; če pa poreče, da je bolje z u n a j cerkve, ostane vsa zapuščnina starejšemu. Šla sta iz mesta proti nekemu mostu; počakala sta na mestu, da bi prišel tam mimo kak človek, ki bi mogel pošteno razsoditi čudno stavo.

Nista čakala dolgo, ko zagledata nekakega gospoda, ki jo je kaj naglo mahal naravnost proti njima. Ali to ni bil zares kak posveten gospod, bil je sam z 1 o d i, ki vtakne svoj nos v vsako prepirko, če mu le kaže kaj dobička. Ko sta ga zagledala, dejal je starejši brat mlajšemu: »Glej glej, kako sva srečna! Onega le gospoda poprašava, pa bo mir besedij; on bo gotovo vedel take reči saj je gospod.« Mlajši brat je bil zadovoljen. Medtem je prišel 'gospod' že do njiju. Starejši brat se mu odkrije in prikloni, kakor se spodobi pred gospodo in ga upraša: »Kaj menite, vi gospod častiti, ali je več sreče, če si razdeliva midva očetovo zapuščnino v cerkvi, ali zunaj nje? Pa ne zamerite, da vas nadlegujeva s tako smešno sitnostjo!« — »Ooo celo nič ne!" odgovori prijazno zlodi: „vsekakor je bolje, če si razdelita dedščino z u n a j cerkve.« Starejši brat se mu zahvali prav lepo in ponižno, mlajši pa se je kiselo držal; tuji gospod gre dalje po svojem dozdevnem potu. Mlajši brat je zgubil tako svoj delež. Predno pa sta se brata ločila, dogovorila sta se da se snideta čez leto in dan na tistem mostu: videti hočeta, kdo od njiju bode ob letu srečnejši in zadovoljnejši. Ločita se.

Starejši brat mahnil jo je naravnost v gostilnico, da bi se poveselil malo s svojimi prijatelji, zaradi te svoje izvrstne 'kupčije'. Mlajši brat pa se napoti križem v svet, da bi poiskal svojo srečo. Temna noč dohiti ga v divjem gozdu. Splezal je na smreko, da bi prenočil gori na gostem vejevju. Po noči ga zbudi neko govorjenje. Napne ušesi in sliši, da se pogovarjajo in kratkočasijo med sabo gozdne Vile. Pogovarjale so se o kraljičini tiste dežele, ki je ležala na smrt bolna v neizmerno žalost kralja in vsega ljudstva. Ozdraviti pa bi se dala samo na jeden način, česar pa ne zna nobena živa duša. Trebalo bi samo — in tu je napel oni na smreki še bolj svoji ušesi — da zajaše kdo najčistejšega belca iz kraljeve konjarnice, podi naj ga po bliskovo trikrat okoli tistega mesta, da bo belec moker do zadnje dlačice; konja naj potem obriše z belim prtom, a s tem prtom naj oriblje bolno kraljevo jedinico, ki bode potem zdrava in zadovoljna do pozne starosti.

Trudni popotnik ni več zatisnil očij. Po glavi mu je rojila dragocena novica in pred očmi je videl slavno, sladko bodočnost. — Na vshodu je začel svitati beli dan. Vile so umolknile. Z veselim in lehkim srcem zleze naš popotnik zjutraj s smreke ter se napoti naravnost proti glavnemu mestu tiste dežele. Celo mesto je bilo preoblečeno v črno, v znamenje občne žalosti, ki se je tudi res brala z lica poslednjega meščana. Naš popotnik izve, da se kraljičina bori že s smrtnim angeljem. Hipoma se da prepeljati na kraljev dvor. Tam poprosi, da ga peljejo pred kralja, ker je imeniten zdravnik iz tuje dežele ter hoče ozdraviti bolno kraljičino. Kralj ga je hitro pustil do sebe. Toda, ker je kraljičina vidno že skoraj puščala svojo mlado dušo, dejal je nezaupno: »Ako mi jo ozdravite, sprejmem vas za sina svojega; če bodete hoteli in če vas bode marala, pa se lehko vzameta.« Tujec hiti v kraljevo ko-njarnico ter si izbere kot sneg čistega belca. V trenotku zajaše konja ter po bliskovo objezdi trikrat tisto mesto, da je pot kapljal od konja; na to ga obriše s snežnobelim prtom, da je bil od konjskega potu popolnoma moker. Z le - tem prtom teče gori v kraljičino sobo, pristopi k ravnokar umirajoči kraljičini ter jo oriblje z mokrim prtom. Kakor bi trenil je poskočila kraljičina iz postelje lepa in zdrava, cvetoča in vesela, da je veselja trepetalo srce vsem okoli stoječim sorodnikom. Moremo si misliti, kako so se veselili tega dogodka kralj, mesto in vse kraljestvo. Našega znanca pa so viharno pozdravljali povsod, kjer se je pokazal. Kralj mu reče: »Ostani pri meni, sin moj preljubi!« Ker je bil pa tudi zelo lepe postave, priljubil se je hitro tudi kraljičini, ki mu je dejala: »Bodi moj, samo moj in vedno le moj, ti dobrotnik moj ljubeznivi!« Da se ni branil ne prvega in še manj pa drugega, to si moremo misliti sami. — Čez nekoliko tednov bila je že poroka z veliko slavo in častjo; po vsem kraljestvu so slavili to poroko z velikimi slavnostimi in veselicami, kajti vsa ljudstva so se res prav od srca veselila sreče mladih po-ročencev. In bila sta res srečna in zadovoljna.

Bližala se je določena obletnica, ko sta se imela srečati s starejšim bratom na tistem mestu, kakor sta se bila dogovorila. Bil je vedno mož beseda; tudi zdaj je hotel ostati zvest dani besedi in obljubi. Zapovedal je, zapreči v dragocen kraljev voz dva para krasnih belcev. V voz pa sta sedla samo on in njegova žena; spremstva ni hotel nobenega, kakoršno imajo kralji in cesarji, če gredo kam na pot. — Ko se pelje čez znani mu most, poprosi ga ves raztrgan berač miloščine. Spoznal je v tem umazanem beraču svojega nesrečnega brata. Pograbil se je za glavo in lase ter vskliknil: »Moj Bog, kako kmalu kaznuješ grešna dejanja!« Bratu pa govori: »Ali se še spominjaš, da sta se dogovorila z mlajšim bratom, da se ob letu srečata na tem mostu? Glej jaz sem brat tvoj in ta je moja žena.« Kar zazijal je beraški brat od čuda in strmenja. V glavi se mu je začelo vrteti in zelo ga je bilo sram pred rodnim svojim bratom. Naposled ga vendar popraša: »Povej mi bratec moj ljubi, kako si prišel do tolikega bogastva in kako si dobil to brhko ženico?« Ta pa mu odgovori: »Tukaj ni primeren kraj, da bi ti razkladal svojo povest. Tu ti dam dosti denarja, da se očediš in preoblečeš, kajti odslej nisi več berač. Pridi potem v najboljšo gostilnico v mestu.« — Čez nekoliko ur vstopil je starejši brat v gosposki obleki pred mlajšega brata, ki mu je povedal vse natanko kaj je doživel; zamolčal mu ni ničesa. Pripovest starejšega brata pa je bila silno žalostna, zato je tudi ne omenjajmo! Dovolj naj bode če povemo, da se je samogoltno valjal po blatu nesramnega in pregrešnega življenja ter zapravil tako ves svoj imetek. Osleparil je rodnega brata zato ga je dohitela pravična kazen božja.

Kraljevski brat obdaril ga je zares kraljevski, da bi mu ne bilo potreba nič delati in se potiti. Toda on je zijal še dalje; postati je želel tudi on kaka imenitnost na svetu. Zategadel gre v oni gozd ter spleza prav na tisto smreko kakor mu je povedal brat, da bi morebiti tudi on doznal za kako skrivnost, ki bi mu uresničila pohlepne želje. Tudi on je slišal po noči, kako so se pogovarjale gorske Vile. Rekle so: »Tista kraljičina je ozdravela; gotovo nas je poslušal kak črv pozemeljski!« Oglasi se neka Vila: »Da, da zares, previdne bodimo! Jaz zapovedujem da naj pridrvi na te smreke po sto mačk, ki naj raztrgajo vsako pozemeljsko stvar, ki bi utegnila biti na njih!« Druga vila govori: »Jaz pa zapovedujem, da čuva pod vsako smreko po sto psov, ki pohrustajo vse kar bi mačkam padlo z dreves!« 

In zgodilo se je vse tako kakor so velele Vile. Na drevo se je pripodilo sto mačk, ki so raztrgale pohlepnega in trdosrčnega hudobneža, lenuha, goljufa, nesramnika in kar je še takih grdih grehov. Pod smreko pa je tulilo sto psov, ki so po volčje pogrizli vsak kos, ki je padel s smreke iz mačjih krempljev. — To je bila pravična kazen, kakoršne nas varuj Bog in sveti Križ!