Oče si je v Beltincih na trgu kupil lep nožek. Prinesel ga je domov in tudi sinu je zelo ugajal. Nekega dne je šel oče na njivo, deček pa je skril nožek v žep in šel v gozd, da si naredi piščalko. Hodi po gošči in vidi hupkača, ki zleti iz votline nekega drevesa.
"Tu pa so maldi hupkači," se razveseli dečkec in spleza na drevo do luknje. Ker pa je bila luknja premajhna in ni mogel seči vanjo, je vzel nožek in začel večati luknjo. Reže, reže, nenadoma pa mu nožek pade v luknjo.
Kaj pa sedaj? Ni si upal domov in odločil se je, da gre po svetu. Gre, gre in zvečer pride do velikega soda. Da bi prenočil, zleze v sod. Okrog polnoči, verjemite ali ne, je prišlo k tistemu sodu dvanajst volkov. Dečkec seže z roko iz soda, pograbi prvega volka za rep in reče:
"Vleci!"
Volk se je prestrašil in bežal in vlekel za seboj dečka v sodu. Pritekla sta v tisto deželo, kjer nožki rastejo kar na drevesih. Dečkec jih je trgal z dreves in z njimi napolnil sod, toda volka ni izpustil, dokler ga ni s sodom vred privlekel do domačega praga.
Če bi ga dalje vlekel, bi vam tudi jaz še naprej lagal.