Na Peci je velika, čudno globoka jama, ki se ji ne vidi na dno. Pravijo ji Huda luknja. Na gori je živeI pred mnogimi leti strašen razbojnik. Dolgo ga je že lovila roka pravice, pa zaman. Nazadnje so ga vendarle zalotili spečega in dovedli pred sodnijo. Tu so ga obsodili na smrt. Rekli so mu pa, da mu je na izbiro, ali hoče pod vislice, da mu zadrgnejo zanko okrog vratu, ali pa da gre v Hudo luknjo. Če pride živ nazaj, mu pustijo življenje. Hitro se je odločil za Hudo luknjo. Po vrvi so ga spustili na dno. V rokah je držal tanek konopec, ki je imel na koncu privezan zvonček. Dejali so mu, če mu bo slaba predla, naj potegne za vrv, nakar ga bodo hitro potegnili kvišku. Prišedši na dno, opazi, da je v velikem hodniku, ki se ves lesketa v dragih kamnih in drugih dragocenostih. Šel je po hodniku naprej, kar začuje strašno rjovenje in mu prilomasti nasproti grozen zmaj. Ropar hitro pozvoni. Baš o pravem času so ga še potegnili kvišku, da ga zmaj ni raztrgal. Ko je bil spet zgoraj, so mu pustili življenje in ga oprostili.