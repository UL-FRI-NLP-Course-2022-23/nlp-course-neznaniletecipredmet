V starih časih je živel na tem svetu tudi K u r e n t. Dasi je ugnal marsikako burko ter celo smrti in hudičem nagajal, vendar prebiva tudi on v nebeškem kraljestvu. Poslušajte me, da vam povem vse njegove neumnosti in kako je po zvijači utekel živ v nebesa, kjer je gotovo še dandanašnji.

Služil je pri nekem bogatem kmetu celih dolgih sedem let; prislužil si je sedem 'belih' vinarjev in jedno suknjico. Ko je dokončal to službo, napoti se po svetu. Koderkoli hodi upije: »Sedem let sem služil, sem sedem belih vinarjev zaslužil in jedno suknjico!« Sreča ga berač, ki mu pravi: »Če si jih zaslužil sedem, pa daj meni jednega!« — »Tu na, na — saj mi jih ostane še š e s t!« — veli Kurent ter gre dalje kričeč: »Sedem let sem služil, sem sedem belih vinarjev zaslužil in jedno suknjico! Jeden vinar pa sem daroval potrebnemu beraču!« Se ve, da se mu je smejalo kar vse od kraja! No, zato pa ga nadlegujejo berači drug za drugim; vsakemu da po jeden vinar ter upije in pove: koliko let je služil, kaj je zaslužil in koliko je že oddal. Konečno mu ostane samo še suknjiča. Ali glej, poprosi ga za mili dar še jeden berač — ki je pa bil sam Gospod Bog. Ker pa ni imel Kurent nobenega vinarja več — da mu — suknjico. Na to pa reče berač: »Ti Kurent, ti si res usmiljena dušica! Kaj bi si pa ti poželeli« — »Ha ha ha!« — zasmeje se Kurent — »kaj mi moreš neki dati?! No pa če imaš res kaj posebnega, tako daj mi: jedne goslice, da bo moral vsakdo plesati če zagodem; jedno puško, s katero ustrelim vse na karkoli pomerim; jedno nit, ki bo držala karkoli zavežem; jedno železno stolico, na katero se prilepi vsakdo, — dokler ga jaz ne izpustim. Ta stolica pa naj bi vedno bolj pekla, če bode kdo na nji!« — Kurent se je le norčeval, kakor je bila to njegova navada. Kako pa se začudi, ko vidi pod pazduho goslice, čez ramo ima lepo puško, v žepu ima niti, poleg sebe zagleda železno stolico -- a berača ne ugleda nikjer. Kurent si misli: »Naj bo kar bo, dobra je ta!« — ter gre proti nekemu mestu. Tam na nekem pašniku ugleda gospoda, ki je streljal velikega ptiča, a ga ni mogel ustreliti. »Hohooo! gospod, ali vas ni sram, da niti tega ne zadenete?!« Gospoda pa ujezi ta njegova zbadljivka ter pravi: „Če ga ustreliš ti tepec, pojdem n a g ponj!" — »Čakaj le, krak gosposki, ti jo že zasolim!« — misli si Kurent. Vzame puško, pomeri, ustreli — a ptič pade mrtev ravno na sredo neke velike robide. »Halooo! gospod moj, ali ste mož svojih besedij!?« — upije Kurent. Gospod pa se brani na vse mogoče načine: ponuja mu denarja, prosi, moli, preklinja, — a izdalo ni vse to nič. Sleče se, ter leze z veliko opreznostjo skozi robido. Ko pa prileze do srede, vzame Kurent goslice ter začne tako lepo gosti, da jame oni gospod kar plesati tam po tisti robidi, da je slednjič ves krvav in obtrgan priplesal iž nje, kjer je skakal, prosil in rotil še dolgo časa, Kurentu pa se je smejalo srce. Ko se mu je pa zdelo, da oni gospod že omaguje, jenja gosti, pokloni se ter odide. Gospod pa gre in ga zatoži sodnikom. Sodnikom se je zdela ta hudobija tako velika, da ga obsodijo na vislice. »Melgovt« (rabelj) je čakal le še povelja, da mu zavije vrat; kar spregovori Kurent: »Gospodje sodniki! Kdorkoli stoji na jednakem 'tronu', kakor stojim jaz, vsakdo ima prosto še kako željo, ki se mu izpolni. Moja želja pa je majhna: dajte mi moje goslice, da vsaj še jedenkrat agodem; potem pa naj umrem, če že moram res umreti!« Sodniki so bili koj pri volji, da mu dovole to skromno željo. Oni gospod pa, ki se je bil naplesal v bodeči robidi upije: »Ne dajte mu, ne dajte mu, bomo plesali, da bo joj, ne dajte mu!« Sodniki pa ga ne slušajo. Gospod jim reče: »Bodite gotovi, da se boste kesali! Ker mu pa mislite dati, prosim vas, privežite me h kolu, ker sem se že v robidi naplesal!« Njega privežejo h kolu, a Kurentu dajo goslice. Kurent zagode, a vsi sodniki in poslušalci začno plesati in skakati, da jim priteče vroč pot po čelu. Nastal je strašan šum, upitje, prošnje, kletev, — vse umes. »Melgovt« je poskočil z vislic ter si zlomil nogo. Oni gospod pri kolu pa se je ribal ob hlodu gori in doli kriče: »Ali sem vam dejal, da ne dajajte mu! Ali sem vam dejal, da ne dajajte mu!« Kurent jo je počasi pobrisal ter rešil hrumeče plesalce. Nikomur pa ni prišlo na um, da bi tekel za Kurentom.

Kurent je šel po svetu. Ustavi se pri nekem kovaču, kjer je služil mnogo let. Kar se domisli Smrt tudi Kurenta ter pride ponj. Reče mu: «Kurent, čas bi bil, da te peljem k Bogu!« — »Prav imaš!« — odgovori jej Kurent: — »pa pojdi, pojdi na to-le jablano in utrgaj košek lepih jabolk. Poneseva jih Bogu za dar!« Smrt hoče lezti na drevo, a Kurent jo priveže z ono nitjo k jablani, kjer jo je imel dolgo časa. Takrat ni umrl na svetu nihče. Smrt ga prosi, zdihuje, da bi jo pustil, a zaman so bile vse njene prošnje. Ko mu pa obljubi, da ne pride ponj nikoli več, izpusti jo, na kar teče domu, da se je kadilo za njo. Smrtnik (-njen mož-) pravi: »Čakaj, čakaj, ga pripeljem pa jaz!« A kaj, še slabše se mu je godilo. On jih je dobil pa s palico že za zajutrek. Ko Smrtnik obljubi Kurentu, da ga ne pride več klicat, izpusti ga z drevesa.

Za sedem let pa pride ponj sam lucifer, da poskusi tudi on kaj zna Kurent. Kurent ubode z šivanko v kovaški meh ter pravi: »Če se moreš spraviti v meh skozi to-le luknjico, pojdem; če ne, pa ne pojdem!« Se-ve hudiču je bilo to vrlo lehko — in koj se spravi v meh. Kurent pa zašije ono luknjico z nitjo ter položi meh na nakovalo. Tako ga je mučil celih sedem let in z največim kladivom je udrihal po njem, da je bil 'b o g i h u d i č' ves polomljen. Na to ga izpusti. Kurent pa je koval še mnogo let brez skrbi, ker nikdo se mu ni upal približati. V celem peklu ni bilo tako srčnega hudiča, ki bi se upal iti po Kurenta.

Čez nekaj let pa se ponudi 'ta čotasti' (-od ital, ciotto — hrom-), da on pripelje Kurenta. Oj, kako so bili hudiči le-tega veseli, ker zopet jim je sijalo solnce upanja. Pride h Kurentu. Kurent pa govori: »Oj, kako se mi smiliš! Truden si, line, truden? Sedi, sedi na ono stolico, da se malo opočiješ!« Hudič se usede ali joj: ustati ne more več. Kurent pa se smeje, greje železo, pa mu posmodi še ostalo zdravo nogo; stolica pa je pekla čedalje bolj, da se je hudič zvijal od bolečin. Z železom mu je odžgal Kurent še drugo nogo, tako da je postal odslej 'čotast' na obe nogi. Hudič je upil, prosil, klel — a Kurent se je smijal in — žgal. Po sedmih letih ga izpusti in hudič je komaj prilezel nazaj do pekla. Ves pekel se je zarotil, da ga noče med se, ker: kedo bi mu bil 'okom'? — Po mnogih letih se je naveličal življenja tudi Kurent. Nekega dne reče: »Videti moram, kaj počenjajo moji stari znanci v peklu?« — ter se napoti tja. Ko ga pa hudiči zagledajo, prestrašijo se ga ter tišče vrata tako močno: da s kremplji prebodejo duri skozi in skozi. Kurent pa si misli: »Čakaj, moram le-te žebljičke zaviti in potolči!« — ter zabije kremplje po nasprotni strani zopet v les. Na to pa kupi vina ter gre k nebeškim vratam, a sv. Peter mu ni hotel odpreti češ: da je na svetu počel preveč neumnosti. Kurent pa de: »Na malo vina pa vendar vzameš od grešnega Kurenta, — a razkoračiti se moraš če hočeš piti!« Sv. Peter vzame, se razkorači a Kurent uteče skozi 'koračo' v nebesa. Tam za vratih zagleda na tleh suknjico, katero je daroval tistemu beraču, poskoči na njo ter pravi: »Ooo, jaz sem na svojemu.« Sv. Peter ga zatoži Bogu, ki ga pa pokrega: »Ej, Peter, grlo, grlo te je opravilo! Pa pusti ga no, ker sedi na — svojem!« Tako, vidite, prišel je Kurent v nebesa: sleparil je na svetu in osleparil je konečno tudi samega sv. Petra!